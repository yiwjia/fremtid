<!DOCTYPE html>
<html lang="en">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" href="/css/style.css" type="text/css">
    <title>Er papirbøker mer miljøvennlige enn e-bøker?</title>
</head>

<body>
    <header>
        <div class="header-container">
            <a href="index.html">
                <div class="branding">
                </div>
            </a>
            <nav>
                <ul>
                    <li><a href="hvem-er-vi.html">HVEM ER VI?</a></li>
                    <li><a href="klimamyter.html">KLIMAMYTER</a></li>
                    <li><a href="støtt-oss.html">STØTT OSS</a></li>
                </ul>
            </nav>
            <button class="button_1">BLI MEDLEM</button>
        </div>
    </header>

    <main>
        <section class="grid">
            <div class="bakgrunn">

            </div>
            <div class="bok-illustrasjon">
                <img src="/img/bok_bib.svg" alt="">
            </div>
            <!-- <div class="artikkel_tekst"> -->
            <div class="bok-headline">
                <h1>Er papirbøker mer miljøvennlig enn<br> e-bøker?</h1>
            </div>

            <div class="ingress">
                <p>Er pocketbøker med resirkulert papir best for miljøet, eller bør miljøvennlige bokelskere
                    heller satse på et elektronisk lesebrett? Vi tar miljøduellen!</p>
                <p class="undertekst">Av Knut-Erik Helle<br>
                    04-11-2015</p>
            </div>
            <div class="paragraph">
                <p>På den ene siden har vi den velduftende og kjære pocketboka i resirkulert papir. På den andre
                    siden
                    har
                    vi e-boka på et Amazon Kindle elektronisk lesebrett med e-blekk-skjerm som skal gjøre
                    leseopplevelsen så
                    papirlik som mulig. Nok en elektronisk dings blant alle de andre vi omgir oss med. Duellen er
                    ikke
                    over
                    før miljøvinneren er kåret og taperen sendt til resirkulering. La oss begynne med å sammenligne
                    klimabelastning.</p>
                <p>Mange faktorer avgjør klimafotavtrykket til boka vår. For eksempel hvor i verden papiret lages og
                    trykkes, og hvilke energikilder fabrikken eller trykkeriet benytter seg av. I bokhandelen finner vi
                    bøker med papir og trykk fra mange land. Finland, Estland, USA og Kina er noen av landene som
                    produserer bøkene våre. En rapport fra USA viser at en pocketbok, i resirkulert papir fra USA og som
                    trykkes i Canada, har et klimafotavtrykk som tilsvarer effekten av tre kg karbondioksid(1) for hele
                    livsløpet(2). En tykk innbundet roman i bedre papirkvalitet vil ha et høyere klimafotavtrykk, rundt
                    syv kg CO2.</p>
                <p>For å gjøre et anslag på klimabelastningen til en Kindle må en ta høyde for alt fra råmaterialer til
                    hvordan hver enkelt komponent er produsert. Produksjonen av et Kindle lesebrett gir et
                    klimagassutslipp som tilsvarer 13 kg CO2, ifølge en rapport fra American Chemical Society(3). I
                    tillegg kommer utslipp knyttet til transport, strømforbruk og resirkulering.
                </p>
                <p>Strømforbruket til Kindle er på bare 0.7 watt. E-blekk-skjermen som Kindle benytter seg av trenger
                    bare strøm til å bytte bokside, men ikke mens siden viser. Et lesebrett har mindre minne,
                    lagringsplass, mindre batteri og svakere prosessor enn for eksempel de fleste smarttelefoner, noe
                    som bidrar til å holde både produksjonsutslipp og strømforbruket nede. Hvis en bruker lesebrettet i
                    gjennomsnitt en time hver dag i tre år, så vil klimagassutslippet knyttet til strømforbruket
                    tilsvare bare rundt et halvt kilo CO2 hvis en ikke har kjøpt miljøvennlig strøm med garanti for at
                    strømmen en får er fra norsk vannkraft.(4)
                </p>
                <p>For transport og resirkulering gjør vi et grovt anslag og bruker tallene som Apple har oppgitt for
                    nettbrettet iPad mini 4(5). Tilsammen bidrar da transport og resirkulering til et klimagassutslipp
                    som tilsvarer rundt seks kg CO2. Det gir oss et totalt anslag på utslippstall for lesebrettet vårt
                    på 20 kg CO2.
                </p>
                <p><strong>Klimafotavtrykket til lesebrettet tilsvarer bare syv pocketbøker med resirkulert papir. For
                        hver bok som leses på Kindle’en etter de første syv, så sparer altså leseren minst tre kg CO2
                        per bok.</strong> Hvis en leser i gjennomsnitt en bok i måneden og regner med en levetid for
                    lesebrettet på tre år har en spart klimaet for minst 88 kg CO2. Kindle har blant annet også støtte
                    for PDF-filer, så om en i tillegg for eksempel dropper papiraviser og utskrifter av rapporter, så
                    kan det bli en hel del klimautslipp spart.</p>
                <p>Hvis en regner med at papirboka kan lånes bort og leses av flere vil klimabelastningen falle, og
                    klimaregnestykket vil se noe bedre ut for pocketboka. Elektronisk er også mulighetene for å dele
                    bøker gode, med minimal miljøkostnad. Tusenvis av e-bøker er tilgjengelig på nettet til fri
                    nedlastning og deling, fra for eksempel Project Gutenberg.</p>
                <p>Miljøregnskapet til papirboka ellers er dårlig med hensyn til vannforbruk i produksjon og
                    kjemikaliebruk. Hogst av tømmer er en viktig årsak til at tusenvis av arter over hele planeten er
                    truet med utryddelse fordi de mister leveområdene sine. I Norge er 1400 arter truet med utryddelse
                    på grunn av skogbruksaktivitet. Miljøutfordringene knyttet til produksjon av lesebrettet blir til
                    sammenligning betydelig mindre.</p>
            </div>
            <!--  </div> -->
        </section>
        <section>
            <div class="konklusjon">
                <div class="heading">
                    <h1>Konklusjon: At det er mest miljøvennlig å lese bøker på papir er en myte.</h1>
                </div>
                <div class="last_paragraph">
                    <p>Å lese e-bøker på et Kindle lesebrett er mer miljøvennlig enn pocketbøker trykket på
                        resirkulert papir. Papirbøker har både større klima- og miljøbelastning enn e-boka. En ivrig
                        lesehest kan spare flere hundre kg CO2  i løpet av levetiden til lesebrettet, avhengig av hvor
                        mange bøker som leses. Å lese bøker på et lesebrett passer kanskje ikke like godt for alle og
                        sammenlignet med klimabelastningen til annet forbruk kommer ikke papirboka så forferdelig dårlig
                        ut. Et par med høye lærstøvler belaster klimaet med for eksempel rundt 100 kg CO2  og et kg
                        storfekjøtt gir 20 kg CO2 . Å sette seg ned med en god bok og en kopp te er også rimelig
                        miljøvennlig tidsbruk i seg selv. Selv om lesebrettet er mest miljøvennlig, så kos deg for all
                        del med papirboka også.</p>
                    <p><strong>Kilder og notater:</strong><br>
                        <strong>(1)</strong> Alle CO2-tall er oppgitt i CO2-ekvivalenter, som betyr at alle involverte
                        klimagasser
                        er omregnet til CO2-utslipp.<br>
                        <strong>(2)</strong> Carbon Footprint Assessment of a Paperback Book, 2012<br>
                        <strong>(3)</strong> Teehan & Kandlikar et al 2013. Tall for tredje generasjon av Amazon Kindle
                        (Wi-
                        Fi-versjonen).<br>
                        <strong>(4)</strong> Strømforbruk omregnet til utslippstall er basert på NVEs varedeklarasjon
                        (2014) for energimiks det ikke er innløst opprinnelsesgaranti for, noe som utgjør et
                        utslipp på 493g CO2 per kWh. Effektiviteten til strømadapteret i et strømnett på
                        230V er satt til 70%.<br>
                        <strong>(5)</strong> http://www.apple.com/environment/reports/

                        Andre kilder:
                        Ecoinvent - LCA-database</p>
                </div>
            </div>
        </section>
    </main>

</body>

</html>